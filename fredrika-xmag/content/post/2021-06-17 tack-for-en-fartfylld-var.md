---
title: "Fredrika tackar för en fartfylld vår - nu blir det lite lugnare tempo"
url: "/tack-for-en-fartfylld-var/"
date: "2021-06-17"
images: ["/img/Berghamn_Nagu_02-scaled.jpg"]
author: ['Lina']
categories: ['Tillbakablick']
tags: ['projekt fredrika']
toc: true
draft: false
_build:
  list: true
  publishResources: true
  render: true
---

![Berghamn, Nagu](/img/Berghamn_Nagu_02-scaled.jpg)


_År 2021 har fört med sig många roliga projekt för Projekt Fredrika. På grund av semestrar och föräldraledigheter blir det nu tillfälligt lite mindre aktivitet._

Lina kommer att vara borta från vecka 25 på grund av moderskapsledighet, och Robert kommer att jobba deltid på grund av föräldraledighet under hösten. Då är det bra läge att titta tillbaka på vad vi gjort hittills i år.

Nytt för Fredrika år 2021 var att vi började arbeta enligt temaveckor. Det visade sig vara ett riktigt lyckat koncept, på många sätt. Temaveckorna gav oss möjlighet att fokusera på en mindre helhet åt gången och gjorde det enklare att engagera andra.

Vi hade flera lyckade temaveckor, bland dem [finlandssvenska professorer](https://projektfredrika.fi/utbildningsveckan/) där vi fick hjälp av universiteten och [finlandssvenska damidrottare](https://projektfredrika.fi/finlandssvenska-damidrottare-och-annat-vi-gjorde-den-har-veckan/) där vi fick hjälp av idrottare, sportjournalister och andra idrottsintresserade. 

![](/img/2021/03/idrottare2-1024x1024.jpg)

Vi fick tips om många damidrottare som saknas på Wikipedia. Flera av dem har nu fått artiklar, men inte alla.

En annan rolig temavecka var [finlandssvenska författare](https://projektfredrika.fi/fredrikas-recept-och-forfattarveckan/). Den veckan publicerade vi bland annat Fredrika Runebergs originalrecept på Runebergstårtor på Wikimedia Commons och fixade till finlandssvenska litteraturpris på Wikipedia.

![](/img/2021/02/Runebergsbakelse_i_Fredrika_Runeberg_receptbok_1850-talet-1024x811.jpg)

Recept på Runebergstårta från Fredrikas kokbok.

Den temaveckan ledde till att vi blev kontaktade av Edith Södergran-forskaren Agneta Rahikainen. Hon gjorde oss uppmärksamma på att Södergrans Wikipedia-artikel hade många brister, till exempel i form av föråldrade uppgifter, och hjälpte oss att förbättra den avsevärt.

Arbetet med Edith finns sammanfattat i bloggtexten **[Fredrika och Edith - en lungsjuk poetissa får upprättelse](https://projektfredrika.fi/fredrika-och-edith/).** Det vore fint om fler experter bidrog till Wikipedia.

Helsingfors skolor
------------------

Det kanske mest lyckade temaveckan var ändå historiska skolor i Helsingfors, där vi samarbetade med HBL. Vi skrev om utgångsläget för skolorna i Helsingfors i bloggtexten **[Startskott för svenska skolor i Helsingfors](https://projektfredrika.fi/svenska-skolor-i-helsingfors/)** och den första veckans arbete i texten [**Nya artiklar och spännande gamla bilder – så här har vi jobbat med Helsingfors skolor**](https://projektfredrika.fi/skolor-i-helsingfors-nya-artiklar-och-gamla-bilder/).

![](/img/2021/03/HKMS000005_00000was-1024x712.jpg)

Vi gjorde ett djupdyk i Helsingfors historiska skolor.

_Hufvudstadsbladets artikel **[Vad vet du om Revan, Bullan och Zillen? Nu får Helsingfors försvunna skolor mer synlighet](https://www.hbl.fi/artikel/vad-vet-du-om-revan-bullan-och-zillen-nu-far-helsingfors-forsvunna-skolor-mer-synlighet/)**_ gav skolprojektet fart. Vi blev kontaktade av ett trettiotal personer som hjälpte oss med tips, källor, korrekturläsning och spännande historier från svunna tider.

Skolprojektet finns sammanfattat i bloggtexten [**Tack till HBL och alla som hjälpte oss med skolprojektet**](https://projektfredrika.fi/skolprojektet-tackblogg/) och HBL-artikeln [**HBL-läsarna bidrog stort till Projekt Fredrikas satsning på läroverk**](https://www.hbl.fi/artikel/hbl-lasarna-bidrog-stort-till-projekt-fredrikas-satsning-pa-laroverk/). Det var glädjande att se hur engagerade helsingforsarna var i sina gamla skolor!

Arbetet fortsätter
------------------

Föräldraledigheter till trots fortsätter vi att arbeta med vårt viktiga uppdrag och har många spännande projekt planerade för hösten. Eftersom vi har mindre bemanning blir det nu mindre aktivitet på sociala medier.

Vi vill tacka alla som har hjälpt oss på olika sätt, till exempel genom att svara på frågor, ge oss tips eller dela och gilla våra inlägg. Vårt arbete fortsätter, men för tillfället i lite lugnare tempo.

**Projekt Fredrika** förbättrar täckningen av det svenska i Finland på Wikipedia, främst på svenska men också på andra språk. _Läs m_er _om oss på Wikipedia (_[Projektsidan](https://sv.wikipedia.org/wiki/Wikipedia:Projekt_Fredrika), [Project page](https://en.wikipedia.org/wiki/Wikipedia:Projekt_Fredrika), [Projektisivut](https://fi.wikipedia.org/wiki/Wikipedia:Projekt_Fredrika), [Projektseite](https://de.wikipedia.org/wiki/Wikipedia:Projekt_Fredrika), [Page du projet](https://fr.wikipedia.org/wiki/Wikipedia:Projekt_Fredrika), [страница проекта](https://ru.wikipedia.org/wiki/Wikipedia:Projekt_Fredrika)) _eller följ oss på [Twitter](https://twitter.com/projektfredrika), [Facebook](https://www.facebook.com/projektfredrika/), eller [Instagram](http://instagram.com/projektfredrika)._