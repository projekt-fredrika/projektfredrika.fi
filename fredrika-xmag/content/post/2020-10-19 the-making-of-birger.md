---
title: "Hur Birger Carlstedts verk kom till Wikimedia Commons"
url: "/the-making-of-birger/"
date: "2020-10-19"
images: ["/img/lossy-page1-567px-Le_Chat_Doré_ryska_kabinettet_516-BC_-_Birger_Carlstedt.tif.jpg"]
author: ['Lina']
categories: ['Birger Carlstedt']
tags: ['commons']
toc: true
draft: false
_build:
  list: true
  publishResources: true
  render: true
---

![Le Chat Doré, ryska kabinettet 516-BC - Birger Carlstedt](/img/lossy-page1-567px-Le_Chat_Doré_ryska_kabinettet_516-BC_-_Birger_Carlstedt.tif.jpg)


_[Vi har skrivit en skild post där vi berättar om varför detta är en så stor sak](https://projektfredrika.fi/birger/). [This article is also available in English](https://projektfredrika.fi/the-making-of-birger-english/), [as well as an article about why this is so groundbreaking](https://projektfredrika.fi/birger-english/)._

I juni 2020 landade den finlandssvenske konstnären [Birger Carlstedts verk på Wikimedia Commons](https://commons.wikimedia.org/wiki/Category:Birger_Carlstedt). Det var resultatet av flera månaders samarbete mellan Projekt Fredrika, Wikimedia Suomi, Konstsamfundet och Amos Rex.

![](https://lh4.googleusercontent.com/qL-GK3316NuSWqKcA6al0PcBUvH7mDFgaZyXhr4bG-2a_8AVURWz8l0bNdb_ivQQcByIquJrHgaFPWp73pj46jgyaOinBc2K5oZhnYXVgzWGbjBYGSVl1k_M_qgoxVhe2D2SzczZ)

Skärmdump av Birgers verk på Wikimedia Commons.

Utöver Projekt Fredrikas kärntrupp Kaj Arnö, Robert Silén och Lina Winqvist bidrog Stefan Björkman, Synnöve Malmström, Susanna Ånäs, Lajos Parkatti, Tove Ørsted och Kimmo Virtanen på olika sätt till att projektet kunde genomföras.

I den här texten vill vi dela med oss av våra erfarenheter och öppna upp processen. I bloggtexten [Birger Carlstedts verk finns nu på Wikimedia Commons](https://projektfredrika.fi/birger/) beskriver vi på vilket sätt detta är en stor sak.

## Idén föds, kontakter knyts och data samlas in

Tanken på att överföra Birger Carlstedts verk till Wikimedia Commons föddes i samband med utställningen i Amos Rex hösten 2019, under diskussioner mellan Konstsamfundets vd Stefan Björkman och Projekt Fredrikas styrelseordförande Kaj Arnö.

![](/2020/10/lossy-page1-585px-Skiss_för_Le_Chat_Doré_2_11-13-82_2_-_Birger_Carlstedt.tif-1.jpg)

Skiss för Le chat Doré

Det första konkreta steget var att [intendent Synnöve Malmström](https://amosrex.fi/sv/om-oss/kontakt/) vid Amos Rex samlade ihop fotografier av 40 av Birgers konstverk åt Projekt Fredrika, och sammanställde detaljerad information om verken. Malmströms listor innehöll konstverkens namn på fyra språk (svenska, finska, engelska, franska), årtal, mått, teknik och material.

Nästa steg var att fundera hur vi konkret skulle överföra bilderna inklusive all information till Wikimedia Commons och Wikidata. Målet var att konstverken skulle överföras på ett föredömligt sätt och kopplas till rätta kategorier och Wikidata-instanser. Det förbättrar dels sökbarheten, och säkerställer samtidigt att verken är knutna till såväl konstnären som den nuvarande ägaren.

Lina Winqvist kopplade in Wikimedia Suomi, och började tillsammans med Lajos Parkatti, Susanna Ånäs, Tove Ørsted och Kimmo Virtanen utreda hur det bäst kunde göras. 

![](/2020/10/lossy-page1-596px-Picnic_17-BC_-_Birger_Carlstedt.tif-2.jpg)

Vi träffades flera gånger, dock under mer professionella omständigheter än personerna på Birgers picknick.

## Den tekniska processen

I den tekniska delen av processen var Susanna Ånäs oumbärlig. Hon visade oss Wikimedia Commons eget verktyg [Pattypan](https://commons.wikimedia.org/wiki/Commons:Pattypan), som har utvecklats just för att kunna överföra större mängder bilder och metadata till Wikimedia Commons.

Innan överföringen kunde ske måste informationen bearbetas i kalkylblad och kodas på rätt sätt. Susanna hjälpte oss dessutom att koppla bilderna till Wikidata genom att skapa Q-koder för konstverken i fråga. Robert Silén hade en central roll här, och även Lajos Parkatti, Lina Winqvist, Tove Ørsted och Kimmo Virtanen bidrog på olika sätt till den här delen av processen.

![](/2020/10/image-1024x606.png)

Templat som väntar på att befolkas av data

## Licenser

Wikipedia har en process för att så långt det går kunna säkerställa att den som laddar upp någon annans bilder också har rätt att göra det. Verken måste antingen vara publicerade på någon annan sajt under en fri licens (t.ex. CC BY-SA 4.0) eller så måste de godkännas av OTRS ([https://commons.wikimedia.org/wiki/Commons:OTRS](https://commons.wikimedia.org/wiki/Commons:OTRS)).

OTRS står för _Open-source Ticket Request System_ och [hanterar licensmedgivanden](https://commons.wikimedia.org/wiki/Commons:OTRS/sv#Mallar_att_anv%C3%A4nda_p%C3%A5_filbeskrivningssidor) för filer som läggs upp av någon annan än upphovsrättsinnehavaren på Wikimedia Commons. För att en fil ska godkännas måste ägaren (i det här fallet Konstsamfundet) skicka ett skriftligt medgivande [som följer en viss mall](https://commons.wikimedia.org/wiki/Template:Email_templates/Consent/sv) till [permissions-sv@wikimedia.org](mailto:permissions-sv@wikimedia.org).

![](/2020/10/lossy-page1-447px-Skräck_birger_Carlstedt.tif.jpg)

Delar av processen förde tankarna till "Skräck" av Birger Carlstedt.

## Tillsammans i mål

Att Wikipedia är ett samarbetsprojekt blev mycket tydligt i arbetet med att överföra Birger Carlstedts verk till Wikimedia Commons. Projektet skulle aldrig ha lyckats utan all den hjälp vi har fått av olika instanser, framförallt Wikimedia Suomi och Amos Rex men även Wikimedia Sverige och aktiva användare på Wikipedia och Wikimedia Commons.

Vi har dessutom fått nyttiga tips och råd då vi öppet bett om hjälp på Wikipedia. Trots att vi fick en massa hjälp på vägen och Wikipedia har verktyg och processer som underlättar blev det en hel del motgångar, försök och misstag innan projektet var i hamn. 

![](/2020/10/lossy-page1-390px-Tvättinrättningen_12-BC_-_Birger_Carlstedt.tif.jpg)

Mångas arbetsinsats ligger bakom att bilderna nu är på Wikimedia Commons.

Tanken var ursprungligen att konstverken skulle överföras i samband med [Hack4fi-evenemanget](https://hack4.fi/) den 13-15 mars 2020 på Ateneum i Helsingfors. På grund av coronakrisen blev evenemanget inhiberat, så vi överförde bilderna under sommaren och berättar om det nu i och med [Hack4openGLAM-evenemanget](https://summit.creativecommons.org/hack4openglam-dashboard/#/).

_Skulle du vilja bidra till det svenska i Finland på Wikipedia? Läs mera om [hur du kan bidra](https://projektfredrika.fi/bidra/) och följ oss på [Twitter](https://twitter.com/projektfredrika), [Facebook](https://www.facebook.com/projektfredrika/) eller [Instagram](http://instagram.com/projektfredrika). _