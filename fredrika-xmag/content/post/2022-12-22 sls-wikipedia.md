---
title: "SLS material når ny publik via Wikipedia"
url: "/sls-wikipedia"
date: "2022-12-22"
images: ['/img/Fredrika_Kallan_SLS_Wikipedia_2022-12.jpg']
author: ['Michaela von Kügelgen']
categories: ['SLS']
tags: ['wikipedia']
toc: false
draft: false
_build:
  list: true
  publishResources: true
  render: true
---

**SLS material når ny publik via Wikipedia**

**SLS gedigna information når allt fler tack vare ett samarbete med Projekt Fredrika som jobbar för att lyfta fram det svenska Finland på Wikipedia. Samarbetet började i mars 2022 och har redan gett mycket synlighet för SLS material.**

SLS grunduppdrag är att bevara, utforska och sprida kunskap om det svenska kulturarvet i Finland. Att göra det via kanaler som Wikipedia är ett sätt att sprida kunskapen till en bredare målgrupp.

– Vi har tidigare jobbat småskaligt med Wikipedia, arkivet har till exempel länkat arkiv dit, berättar **Johan Pyy** som är arkivets enhetschef vid SLS.

Han kände till Projekt Fredrika, ett projekt som jobbar med att synliggöra det svenska Finland på Wikipedia, och hade i flera år funderat på hur ett samarbete kunde se ut. I början av 2022 blev det verklighet.

– Jag brukar säga att SLS har gjort 95 procent av jobbet med fascinerande forskning som publicerats med rätta sorts licenser, men den sista 5 procenten saknades eftersom informationen inte var överförd till öppen data, säger **Kaj Arnö**.

Han är hjärnan bakom Projekt Fredrika. SLS har anlitat Projekt Fredrika för att skriva om och länka till väsentlig information som hittas i SLS arkiv.

Arnö påminner ändå om att Wikipedias uppgift inte är att stöda särintressen, utan att tillhandahålla ett så bra uppslagsverk som möjligt. Nyckeln till detta är källor – och dem har SLS rikligt av.

– SLS bildar allmänheten, vilket är nära det Wikipedia vill göra. Vi har etablerat flera pekare mellan Wikipedia och SLS, säger Arnö.

**Fyller i kunskapsluckor**

SLS gjorde en prioriteringslista och under det gångna året har Projekt Fredrika lagt in hundratals källhänvisningar till bland annat Biografiskt lexikon för Finland.

Kaj Arnö delar med sig av en golfanalogi – SLS har slagit bollen riktigt nära centrum av greenen och det behövdes någon som kan putta in bollen den sista biten.

– Där uppstår synergin, vi kan putta medan SLS kan slå med stora klubbor. Man måste spela med de spelregler som Wikipedia själv använder, säger Arnö.

I praktiken har det gått till så att **Jonas Lillqvist** på SLS utgivning tagit ut data i strukturerad form som Projekt Fredrika sedan lagt ut på Wikipedia. Till exempel hittar många nya läsare nu till [blf.fi](http://blf.fi) via artiklar om Tove Jansson, Alvar Aalto och flera andra.

– Vi fick en förteckning och kopplade ihop med det som redan fanns på Wikipedia. Så kunde vi härleda vilka luckor som var väsentliga att fylla, berättar Kaj Arnö.

Enligt honom har de största luckorna nu fyllts – samtidigt har man bara gjort ett ytskrap. Det finns mängder av material som kunde läggas ut.

**Stor synlighet för materialet**

Johan Pyy gläds bland annat åt att de arkivbilder som lagts ut på Wikimedia Commons fått en bred användning.

– Vi kan följa med hur materialet används och det händer hela tiden något. Till exempel används bilder från Viborg på ryska Wikipedia och i en engelsk artikel om segelbåtar finns bilder tagna av Göran Schildt, berättar Pyy.

En annan fördel är att det material som SLS förvaltar nu får ”gratis” synlighet via Wikipedia – det behövs inga satsningar på marknadsföring för att lyfta materialet. Till exempel läses den svenska Wikipediaartikeln om Edith Södergran 35 000 gånger om året, medan SLS egen författarsida tidigare hade 1000 visningar om året – trots att den var sökmotoroptimerad. Nu finns en länk till blf.fi i artikeln om Södergran.

– Det är helt tydligt var vi ska lägga in en stöt om vi vill ha synlighet för vårt material, säger Pyy.

För Arnös del är samarbetet med SLS en förverkligad dröm. En dröm som gett tydliga resultat.

– Jag har lust att säga ”vad var det jag sa”, säger Arnö och ler nöjt.

**BILDTEXTER:**

Arbetet med att synliggöra det finlandssvenska kulturarvet på Wikipedia har varit ett sektoröverskridande arbete på SLS där arkivet samarbetat med utgivningen.

”Det som inte syns glöms bort. Det är viktigt att inse att Finlands historia inte enbart är skriven på finska, utan i hög grad på svenska”, säger Kaj Arnö.

Text: Michaela von Kügelgen
