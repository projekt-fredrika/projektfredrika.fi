---
title: "Digitalt kulturarv och öppenhet"
url: "/digitalt-kulturarv-och-oppenhet/"
date: "2021-04-17"
images: ["/img/ProjektFredrika2019_banner2-color-03.png"]
author: ['Kaj']
categories: ['Våra mål']
tags: ['projekt fredrika']
toc: true
draft: false
_build:
  list: true
  publishResources: true
  render: true
---

![Projekt Fredrika 2019 banner2-color-03](/img/ProjektFredrika2019_banner2-color-03.png)


**Wikipedia är öppet**. Bra så, då kan alla använda uppslagsverket, bygga vidare på det. Men Wikipedia behöver källor! Och Wikipedia ställer höga krav på fotografier som används på Wikipedia. De måste licenseras med en öppen licens, och licensdjungeln är svår. Därför uppmanar Projekt Fredrika alla som sitter på värdefulla illustrationer att **göra dem tillgängliga med öppna licenser**.

Helt frånsett Wikipedia är vår uppfattning att **vårt kulturarv blomstrar om det hålls öppet**. Ny kultur inspireras av gammal kultur. Nya kulturalster bygger vidare på gamla.

**Öppenhet** är särskilt viktig för den kulturella mångfalden. Öppenhet är en förutsättning för att vår nordiska kultur ska överleva i konkurrensen mot den anglosaxiska.

I [**den här videon**](https://www.youtube.com/watch?v=5D3z_Msd7F0) benar vi ut vår tankegång. Vi har skapat videon inför [**Digikult-konferensen**](https://www.digikult.se/program/) som gick av stapeln (digitalt) i Göteborg 13-15 april 2021.

https://www.youtube.com/watch?v=zNaXSp7JpDo

Manus
-----

Det här är ett **brandtal** för öppenhet, för att det digitala kulturarvet i Norden må överleva i konkurrens med anglosaxisk likriktning. Jag vänder mig till förvaltare av kulturarv, europeiskt kulturarv, nordiskt kulturarv. 

Min tes är: Gör innehållet så **öppet** som möjligt, tillgängligt på **Creative Commons**, uppladdningsbart på den **digitala allmänningen** vid namn Wikimedia Commons. Låt bli att göra **självmål** genom att göra kulturarvet **svårtillgängligt**, utan försvara oss européer och nordbor mot amerikansk utarmning och monokultur. Inte i **teorin**, utan i **praktiken**. Inte till **höga** kostnader, utan till **låga**. 

Jag är **för** kulturell diversitet, **för** nyfikenhet och **för** en sund patriotism. Ordet **patriotism** är kanske fult i Sverige, och definitivt fult i Tyskland, där jag bor, men det är ett vackert ord i det svenska Finland, där jag kommer ifrån. Det handlar om en **stolthet** över det kulturarv man representerar, fri från **arrogans** och **överlägsenhet** gentemot andra kulturarv.

Mitt namn är Kaj Arnö och rörande digital humaniora är min bakgrund mer **digital** än humanistisk. Jag startade Projekt **Fredrika**, som handlar om det **svenska Finland** på Wikipedia, utgående från min bakgrund som **IT-människa**. Jag upplevde databasen **MySQL:s** framgångssaga från början 1995 och var med och **formade** den sedan 2000. **Wikipedia** körde förr på MySQL, nu på **MariaDB**, och MariaDB var jag med och grundade 2010. 

Jag är **finlandssvensk**, ursprungligen från **Helsingfors**, men nu bosatt i **München** sedan snart 20 år. I **Finland** ser jag ett behov att stärka den svenska kulturen, på högsvenska och på dialekt. Hotet från **förfinskningen** tror jag är inte så farligt som från **amerikaniseringen**. När folk känner anglosaxisk kultur bättre än sin **egen** svenska kultur, då går det inte bra i längden.

Jag vill bo i ett Europa som bygger på fenomen som **humorgruppen** med det trevliga namnet **KAJ**, som kombinerar **J-pop** med österbottnisk **dialekt**. I **kombinationen** av kulturarv uppstår innovationer, och då måste **byggstenarna** vara öppna. Hårdrock är inte min genre, men Närpes-gruppen 1G3B har i varje fall insett värdet av **öppna licenser**. **Mitt hjärta** nära står kulturen i **Nagu**, som Edith Södergran härstammar ifrån på möderne. Nagubon Ole Svahnströms paradnummer är **_Undi kockoträ_**.

Vårt egenintresse är att **just vår** kultur ska kopieras, annars dör den.

Kulturarvets fortbestånd bygger på **återanvändning**, Kulturen måste vara **lätt tillgänglig**, för att **kunna** återanvändas. Om **hembygdsmuséerna** tillhandahåller en bild på en 1800-tals sensor för istjocklek, kanske flera vet att verktyget kallas **tjölva**? 

Bara om kulturarvet är **tillgängligt** och får **användas**, kommer kulturen att fortbestå.

Öppnar vi inte **upp** vårt digitala kulturarv, överlever endast den av en ogynnsam **upphovsrättslagstiftning** starkt **subventionerade** amerikanska **monokulturen**. Först spontanprivatiserar Disney det allmänna västerländska kulturarvet som nedtecknats av Bröderna **Grimm**, lite som man i Sovjetunionen på 1990-talet norpade åt sig oljekällor. Sedan åberopar man **privat äganderätt**, fast kopian har en tvivelaktig verkhöjd. 

Men det kommer också **goda** saker från Amerikas Förenta Stater. Ett **regelverk** för allemansrätten kring kulturarvet. Vi talar om tänkare och godartade juridiska experter, såsom Lawrence **Lessig**, Cory **Doctorow** och Eben **Moglen**. Ni i Sverige har Rickard **Falkvinge**.

Min **vädjan** är enkel: Tro inte att **värdet** i kulturarvet, som förvaltas av arkiv, bibliotek och muséer, ligger i **penningvärdet** på **licensintäkter**. Det värdet är **lågt**. Och även **låga** krav på **licensavgifter** skapar **friktion** som **förstör** det många storleksordningar större **kulturella** kapitalet, som tillkommer oss alla. Det kulturella **kapitalet** möjliggör vår fortlevnad. Förstör inte vår kulturella **biodiversitet**! Låt alla kulturella blommor **blomma**. Öppen licensering är det **klorofyll** som möjliggör kulturens **fotosyntes**.
