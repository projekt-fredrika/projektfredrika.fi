---
title: "Nu finns tio år av Vegas sommarpratare på Wikipedia"
url: "/sommarpratare2/"
date: "2020-09-17"
images: ["/img/HLnzABgjIrk.jpg"]
author: ['Lina']
categories: ['Personer']
tags: ['personer']
toc: true
draft: false
_build:
  list: true
  publishResources: true
  render: true
---

![hund](/img/HLnzABgjIrk.jpg)


Projekt Fredrika har [fortsatt arbetet med att skapa listor och kategorier på Wikipedia](https://projektfredrika.fi/sommarpratare/) över alla de som har varit Vegas sommarpratare. I skrivande stund är 2020 samt [nästan hela 2010-talets sommarpratare listade](https://sv.wikipedia.org/wiki/Lista_%C3%B6ver_sommarpratare_under_2010-talet) och kategoriserade.

Målet är att synliggöra Yle Vegas sommarpratare på Wikipedia [på samma sätt som sommarvärdarna i P1](https://sv.wikipedia.org/wiki/Kategori:Listor_%C3%B6ver_sommarv%C3%A4rdar). Det finns samlade listor över personer som har varit sommarvärdar i svensk radio sedan femtiotalet. (Bör dock nämnas i sammanhanget att en del av de äldre har bristande källförteckningar).

Vegas sommarpratare startade år 2005. Sedan dess har hundratals intressanta personer delat med sig av sin livshistoria och sina erfarenheter, en del flera gånger. Programmet är [Svenska Yles mest populära audiosatsning](https://svenska.yle.fi/artikel/2020/08/08/rakt-och-osentimentalt-om-mycket-smarta-och-overlevnad-som-gick-rakt-in-i-kroppen) och förtjänar därför synlighet också på Wikipedia.

Vi vill åtgärda bristen genom att skapa tydliga listor över sommarpratare, kategorier för varje enskild sommar och länka samt kategorisera alla de sommarpratare som har Wikipedia-artiklar. Listorna utgör samtidigt en bra grund för att se vilka sommarpratare som saknar artikel men kanske borde få en.

I augusti skapade Robert en [lista över sommarpratare under 2020-talet](https://sv.wikipedia.org/wiki/Lista_%C3%B6ver_sommarpratare_under_2020-talet), [artikeln Vegas sommarpratare](https://sv.wikipedia.org/wiki/Vegas_sommarpratare) samt en [kategori för alla dem som sommarpratade år 2020](https://sv.wikipedia.org/wiki/Kategori:Sommarpratare_2020). Nu har jag (Lina) fortsatt genom att [skapa kategorin sommarpratare](https://sv.wikipedia.org/wiki/Kategori:Sommarpratare), en [lista över sommarpratare under 2010-talet](https://sv.wikipedia.org/wiki/Lista_%C3%B6ver_sommarpratare_under_2010-talet) samt kategorier för varje enskild sommar, d.v.s. [sommarpratare 2019](https://sv.wikipedia.org/wiki/Kategori:Sommarpratare_2019), [sommarpratare 2018](https://sv.wikipedia.org/wiki/Kategori:Sommarpratare_2018), e.t.c.

![](/img/2020/09/image-7-1024x458.png)

![](/img/2020/09/image-1.png)

S_kärmdump från artikeln_ [Lista över sommarpratar under 2010-talet](https://sv.wikipedia.org/wiki/Lista_%C3%B6ver_sommarpratare_under_2010-talet)_._

Svenska Yle har väl sammanfattade listor över sommarpratare i webbartiklar för år [2012](https://svenska.yle.fi/artikel/2012/06/04/har-ar-de-vegas-sommarpratare-2012) (utan titlar), [2013](https://svenska.yle.fi/artikel/2013/05/31/har-ar-vegas-sommarpratare-2013), [2014](https://svenska.yle.fi/artikel/2014/06/03/har-ar-vegas-sommarpratare-2014), [2015](https://svenska.yle.fi/artikel/2015/06/04/har-ar-vegas-sommarpratare-2015), [2016](https://svenska.yle.fi/artikel/2016/06/07/har-ar-vegas-sommarpratare-2016), [2017](https://svenska.yle.fi/artikel/2017/06/06/har-ar-vegas-sommarpratare-2017), 2018 och [2019](https://svenska.yle.fi/artikel/2019/06/10/har-ar-vegas-sommarpratare-2019), vilket gjorde det lätt att sammanställa listorna för dessa år.

För tiden före 2012 blev det svårare. Från år 2011 hittade jag [en artikel i en svensk blogg](https://aom99.wordpress.com/2011/06/14/finlandssvenska-radio-vegas-sommarpratare-2011/) där alla sommarpratare är listade. Bloggar är generellt sett inte så bra källor för Wikipedia, eftersom tillförlitligheten kan vara svår att bedöma. Jag hade dock tur, eftersom [spår av dessa gamla sommarprat fortfarande fanns kvar på Yle arenan](https://arenan.yle.fi/audio/1-1386730). Med en snabb sökning med datum och namn från listan kunde jag därför verifiera att bloggen stämde. Tidskrävande, men möjligt.

Sedan blev det tyvärr totalstopp. Från och med år 2010 och bakåt hittar jag ingen information på nätet om vem som har sommarpratat. Innan jag fortsätter arbetet med att kontakta Svenska Yle och försöka få tag på källor för äldre sommarprat, ska jag sammanfatta arbetsprocessen så här långt.

Så här gick jag tillväga
------------------------

### Steg 1: Länka långa listor

Mitt mål var alltså att skapa en lista över sommarpratare under 2010-talet på samma sätt som Roberts lista för 2020-talet. Poängen är att alla datum och namn ska vara länkade. Därtill ville jag skapa kategorier och länka dem.

Då man gör saker som att skapa listor på Wikipedia, är det definitivt en fördel om man kan utnyttja olika program som gör sådana saker halvautomatiskt, men det går också utan att göra det.

Jag arbetar oftast i den visuella editorn, eftersom den fungerar enligt samma logik som ett vanligt textbehandlingsprogram. Då man ska länka något, till exempel ett namn, markerar man namnet och klickar på den lilla universala länk-symbolen och vips föreslår Wikipedia olika alternativ.  

![](/img/2020/09/image-3.png)

Ifall personen inte finns på Wikipedia, föreslår Wikipedia en röd länk. 

![](/img/2020/09/image-2.png)

Det är ett väldigt smidigt system om man vill länka ett tiotal grejer i en artikel, men inte då man skall länka ett decennium av sommarpratare.

Därför fick jag ta ett blad ur Roberts playbook och övergå till kod-wiki. I kod-wiki sköts länkandet genom att man lägger dubbelklammer kring ett ord, \[\[ \]\]. (Här kan jag bjuda på ett bra lifehack-tips om du är rookie då det gäller kodning. Ser du någon cool teknisk lösning på Wikipedia och vill kopiera den, kan du helt sonika gå in i artikeln och kopiera koden till din egen artikel)

Så här ser Listan över sommarpratare från år 2020 ut i kod-wiki:

![](https://lh4.googleusercontent.com/1-EhSOL12Ds8a72ZtOibRL3RHB8Bbe6ZfkdkWCxatXX1X-ybMKMEBeaYxttAAvX_w50KmREfaqBSu9sW2cxYkdPNCqNt2xCs-L9sOaEcu_pAneWcqC5HHIFPtQM4gx48cYV3ow4B)

Nu ville jag göra samma för 2010-talet. Eftersom svenskarna redan hade listat och länkat alla datum för sina sommarprat, gick jag in i artikeln och kopierade alla datum.

![](/img/2020/09/image-6.png)

_Skärmdump i wiki-läge från artikeln_ [Lista över sommarvärdar under 2010-talet.](https://sv.wikipedia.org/wiki/Lista_%C3%B6ver_sommarv%C3%A4rdar_under_2010-talet)

Därefter klistrade jag in dem i ett textbehandlingsprogram, tog bort de svenska sommarpratarnas namn och justerade datumen. Sedan klistrade jag manuellt in alla Vegas sommarpratare vid rätt datum. (Det kunde jag också ha gjort i Wikipedia, men valde att jobba i ett program med bra klantförsäkring)

Nästa steg var att länka namnen. Här kunde jag utnyttja Roberts find and replace-tips.   

![](https://lh5.googleusercontent.com/KybpcjeRNQzH5cXXCJCe0VEyq6_EPs2e7lnPM7foOM3o5UaePzw6lnp0CtpJ-oZPKDkJJg-k18WstV0dUIxUo6pM1yNE7vnJUsnIXYZgK8yiOsoehQDq2Q2emjgGY5LwVFVwtb0e)

Efter lite klickande var ett helt decennium av sommarpratare prydligt klamrade och redo för Wikipedia.

![](https://lh4.googleusercontent.com/I64WWmXodRJb5H80Gk9XpgbRrjLLw0yxeMSO05CJNZE7Ofv5U0bMduTLHAdqa_nE7xUGH7MQquCWdWBNSu0zt7K8Ew8a5YtQokBWJ_8VP7IfWzg1Oz66m5wOHoYjZW2tmHik4szF)

### Steg 2: Mänskligt omdöme av maskinens jobb

När listan ovan landade på Wikipedia såg den ut så här:

![](https://lh6.googleusercontent.com/urZnXC1Ya8MKYdYWkLR-sJ7mDoSRXp5ftLrBkra3HY2ZTfEooQi4GP4ie8irQ0WLyUcxfV1XTEeLng-PLx9b_PTofzZRGXh4OP5XkVwzJ69s6R9Ep60U1hzaD2tys3WDIYStkdSa)

I visuell form blir detta prydliga rader av röda och blåa länkar. 

![](https://lh5.googleusercontent.com/BLgJkNOjQXukqwlldSrOs42sqSYHfSHG12_SN8R5bUQxy_B_GD_UbQL6D9tD78Nomd59CBCosZJpDnfZ51JQj-AcPuRm1BLcco9eeVvsxLdG-2lmROcd39PvZpr5hrVIrKYURDn9)

En röd länk betyder att personen inte finns på Wikipedia, medan en blå länk leder till personens artikel. Eller gör den? Då man länkar på detta halvautomatiska vis länkar Wikipedia **till en person med ett visst namn**, men inte nödvändigtvis **till rätt person**. Det fick jag snabbt erfara, då jag började kolla igenom mina färska länkar. 

Den fina blå länken för Lauri Kivinen som sommarpratade den 20 juni 2011 ledde nämligen inte till en artikel om Yles f.d. vd, utan [till en finländsk industriman som levde 1895 till 1955](https://sv.wikipedia.org/wiki/Lauri_Kivinen). Yles tidigare vd hade ingen artikel, så han fick bli röd. 

Då du länkar manuellt med den visuella editorn ser du en lista med alla personer med ett visst namn som har en artikel. Sedan kan du själv välja vilken av dem du vill länka till.

![](/img/2020/09/image-4.png)

Då det gällde Rafael Donner, var det [den finlandssvenska författaren](https://sv.wikipedia.org/wiki/Rafael_Donner_(f%C3%B6rfattare)) som sommarpratade och inte [den österrikiska skulptören som levde 1693 till 1741](https://sv.wikipedia.org/wiki/Rafael_Donner_(skulpt%C3%B6r)).

Här krävdes mänskligt omdöme, eftersom maskinen inte vet vem jag avser om det finns flera personer med samma namn. Att gå igenom artiklarna var hur som helst nästa arbetsmoment, eftersom jag skulle kategorisera sommarpratarna enligt vilket år de pratat.

En rolig observation var att det bland de blåa länkarna fanns många artiklar som jag själv har skrivit, t.ex. Tove Appelgren, Rosanna Fellman och Tika Sévon Liljegren.

### Steg 3: Kategorier och faktarutor

Då jag hade skapat kategorier för alla somrar gick jag in i sommarpratarnas artiklar och lade till dem i rätt kategori. För den tekniskt bevandrade finns det program som [QuickCategories](https://quickcategories.toolforge.org/) som gör detta, men det går också att göra manuellt. Jag gjorde det manuellt och passade samtidigt på att kolla artiklarna och lägga in faktarutor i de som saknade.

![](/img/2020/09/image-5.png)

Då man vill skapa en faktaruta är det enklare att använda kod-wiki, eftersom det finns en magisk trollformel. Lägger man in {{Faktamall biografi WD}} så hämtar programmet all info som finns om personen i Wikidata och skapar en snygg infobox. En förutsättning för att formeln ska funka är att personen finns i Wikidata, vilket alla i detta fall fanns.

Resultatet är nu att alla Radio Vegas sommarpratare från år 2011-2020 finns listade, länkade och kategoriserade. Fortsättning följer.

_Vill du bidra till det svenska i Finland på Wikipedia? Läs mera om [hur du kan bidra](https://projektfredrika.fi/bidra/) och följ Projekt Fredrika på [Twitter](https://twitter.com/projektfredrika), [Facebook](https://www.facebook.com/projektfredrika/), eller [Instagram](http://instagram.com/projektfredrika). _