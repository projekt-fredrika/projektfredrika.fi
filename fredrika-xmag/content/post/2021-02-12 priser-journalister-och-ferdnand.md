---
title: "Priser, journalister och Ferdnand - det här gjorde vi under medieveckan"
url: "/priser-journalister-och-ferdnand/"
date: "2021-02-12"
images: ["/img/Vasabladet_June_29_1878-scaled.gif"]
author: ['Lina']
categories: ['Tillbakablick']
tags: ['personer']
toc: true
draft: false
_build:
  list: true
  publishResources: true
  render: true
---

![Vasabladet June 29 1878](/img/Vasabladet_June_29_1878-scaled.gif)


_Inspirerade av #mediekunskapsveckan har Projekt Fredrika tittat närmare på finlandssvenska journalister och medier den här veckan. I den här bloggtexten berättar vi närmare om vad vi har gjort._

I vår analys i början av veckan, som vi beskriver i bloggtexten "**[Massmedier och journalister](https://projektfredrika.fi/massmedier-och-journalister/)**", identifierade vi många hål i Wikipedias utbud kring det svenska mediefältet i Finland. En hel del av dem lyckades vi täppa till den här veckan.

## Många nya artiklar

Bland andra Svenska Yles direktör [Johanna Törn-Mangs](https://sv.wikipedia.org/wiki/Johanna_T%C3%B6rn-Mangs), den prisbelönte Yle-journalisten [Antti Kuronen](https://sv.wikipedia.org/wiki/Antti_Kuronen) och Hufvudstadsbladets blivande chefredaktör [Erja Yläjärvi](https://sv.wikipedia.org/wiki/Erja_Yl%C3%A4j%C3%A4rvi) saknade artikel på svenska på Wikipedia. Nu har de fått artiklar.

Vi märkte också att Finlands främsta journalistpris, Stora journalistpriset, saknade artikel på svenska. [Nu har vi åtgärdat den bristen](https://sv.wikipedia.org/wiki/Stora_journalistpriset_(Finland)) och listat alla vinnare sedan priset började delas ut år 2001.

Därtill passade vi på att skriva om en filur som vi fick tips om att saknades på svenska Wikipedia, nämligen seriefiguren [Ferd'nand](https://sv.wikipedia.org/wiki/Ferd%27nand). Den danska pantomimserien har publicerats kontinuerligt i Hufvudstadsbladet sen år 1937.

[I en artikel som publicerades på Ferd'nands 80-årsdag år 2017](https://www.hbl.fi/artikel/aldsta-medarbetaren-fyller-80/) kallade Hbl den lille mustaschprydde filuren sin "äldsta medarbetare".

## Infobox för publikationer

Vi piffade också upp flera av de finlandssvenska mediernas artiklar på Wikipedia. Mest jobbade vi med [Åbo Underrättelsers artikel](https://sv.wikipedia.org/wiki/%C3%85bo_Underr%C3%A4ttelser), i samarbete med tidningen.

Vi märkte att det finns en infobox som heter {{Publikation}} som hämtar mycket info som specifikt är relevant för en tidning från Wikidata. Genom att lägga in infoboxen i finlandssvenska medier kunde vi med enkla medel förbättra ett stort antal tidningars sidor. För Finlands första tidning, [Tidningar Utgifne Af et Sällskap i Åbo](https://sv.wikipedia.org/wiki/Tidningar_Utgifne_Af_et_S%C3%A4llskap_i_%C3%85bo), innebar det att artikeln fick en bild.

![](/img/2021/02/image-2-1024x551.png)

Vi gick också igenom den [finska kategorin för svenskspråkiga tidningar](https://fi.wikipedia.org/wiki/Luokka:Suomalaiset_ruotsinkieliset_lehdet) och markerade dem rätt som svenskspråkiga i Wikidata. Det betyder att de dyker upp i framtida sökningar. På det här sättet hittade vi också fem tidningar som hade artikel på svenska men saknades i [kategorin Finlandssvenska tidningar](https://sv.wikipedia.org/wiki/Kategori:Finlandssvenska_tidningar) och kunde lägga till dem.

**Projekt Fredrika** förbättrar täckningen av det svenska i Finland på Wikipedia, främst på svenska men också på andra språk. _Läs om oss på Wikipedia (_[Projektsidan](https://sv.wikipedia.org/wiki/Wikipedia:Projekt_Fredrika), [Project page](https://en.wikipedia.org/wiki/Wikipedia:Projekt_Fredrika), [Projektisivut](https://fi.wikipedia.org/wiki/Wikipedia:Projekt_Fredrika), [Projektseite](https://de.wikipedia.org/wiki/Wikipedia:Projekt_Fredrika), [Page du projet](https://fr.wikipedia.org/wiki/Wikipedia:Projekt_Fredrika), [страница проекта](https://ru.wikipedia.org/wiki/Wikipedia:Projekt_Fredrika)) _eller följ oss på [Twitter](https://twitter.com/projektfredrika), [Facebook](https://www.facebook.com/projektfredrika/), eller [Instagram](http://instagram.com/projektfredrika)._