---
title: "Wikipedia 20 år"
url: "/wikipedia-20-ar/"
date: "2021-01-15"
images: ["/img/XbWsnr1pwrQ.jpg"]
author: ['Kaj']
categories: ['Wikipedia']
tags: ['wikipedia']
toc: true
draft: false
_build:
  list: true
  publishResources: true
  render: true
---

![Wikipedia 20 år](/img/XbWsnr1pwrQ.jpg)


_Den här kolumnen publicerades ursprungligen [i **Åbo Underrättelser** 15.01.21](https://abounderrattelser.fi/wikipedia-20-ar/) och publiceras här med lov av tidningen._

Har den äran på tjugoårsdagen, Wikipedia!

I dag för 20 år sedan, 15.1.2001, startade den engelskspråkiga Wikipedia, och inom tre månader även katalanska, tyska och svenska Wikipedia.

Under Wikipedias tidiga barndom talades det om trovärdighetsproblem. Vem som helst kan ju skriva, och då kan det ju bli lite sisomså med kvaliteten, kan man tycka. Men Wikipedia utvecklade avancerade metoder för att automatiskt hålla vandalism borta, halvautomatiskt minska risken för tendentiös information och fullständigt manuellt sköta finslipandet. Fort visade det sig att mängden sakfel var mindre än den i Brockhaus, Larousse eller Encyclopædia Britannica. Och felen kan rättas bums, på nätet. 

Idag betecknar The Economist Wikipedia som ”sanningens väktare”. Ingenting är 100% gott, problemfritt och omöjligt att förbättra. Men Wikipedia är unikt, och något långt mer än ett uppslagsverk i klassisk, predigital mening. För digitalt kan världen avspeglas så mycket mer detaljerat än förr.

Det kanske mest fascinerande med Wikipedia är likriktningen. Förr fanns det flera uppslagsverk att räkna med, idag bara ett. Och det är en styrka, inte en svaghet. [Wikipedias neutrala synvinkel](https://sv.wikipedia.org/wiki/Wikipedia:Neutral_synvinkel) ska ”återge relevanta och verifierbara fakta och idéer utan att ta själv ta ställning”.

Gleichschaltung åsyftade hur tänkandet likriktades i Tyskland 1933-45, enligt en dogmatisk men illusorisk ”sanning”. Sanning i Wikipedias bemärkelse bygger inte på propagandaministern **Joseph Goebbels**, utan på upplysningsfilosofen **Immanuel Kant**.

Den gemensamma världsbilden ska inte underskattas. Anhängare av **Donald Trump**, Alternative für Deutschland och sannfinnarna läser samma Wikipedia som alla andra. Ryska Wikipedia läses av både ryssar och ukrainare. ”Sanningar” av Goebbels-typ är svårare att etablera.

Det glädjer mig stort att de finlandssvenska fonderna fattat detta. Kunskap är makt. Massans okunskap är makt i en ond makthavares händer. Folkbildning är bästa tänkbara vaccinet mot konflikter. ”Två doser Wikipedia per vecka ger ett 95-procentigt skydd mot fördomar.” 

[Projekt Fredrika](https://projektfredrika.fi/) ser som sin uppgift att korrekt avspegla det svenska Finland på Wikipedia, på svenska, finska, ryska, tyska, engelska, estniska och andra språk. Varför?

Wikipedia främjar nyfikenhet, och nyfikenhet är en positiv källa till ett förlängt liv.

Wikipedia ökar kunskapen om det som är främmande, och gör det mindre främmande.

Wikipedia driver kunskapsdiversitet, och ger [Nagus kultur en chans mot Disney](https://svenska.yle.fi/artikel/2015/09/09/kaj-arno-disney-vs-nagu).

Wikipedias fakta är balansen mot memesar med icke faktabaserad humor och lösryckta fantasipåståenden.

Wikipedia är gratis och utgör basinformationen för appar och webbtjänster, även de kommersiella.

Wikipedia och [Wikidata](https://svenska.yle.fi/artikel/2019/11/03/kaj-arno-vem-ligger-bakom-den-varldsbild-som-du-googlar-fram-darfor-bor-du-bry) beskriver hur världen är uppbyggd för nästa generation av verktyg som ännu inte sett dagens ljus, nämligen de som bygger på AI, artificiell intelligens.

Men kvaliteten på Wikipedia uppstår inte av sig själv. Om Åbo ska avspeglas korrekt och täckande på Wikipedia, måste någon skaffa överblick och rätta felen och bristerna. Detta arbete belönas tusen sinom tusen gånger. Wikipedia är en multiplikator, vars storlek ännu är underskattad. 

Och då är det klokt att se till att det som multipliceras är en sanning som tål granskning. Annars multipliceras osanning och halvsanning, med potentiellt katastrofala följder.

Wikipedia är ett fredsprojekt. Jag ser fram emot de följande 20 åren!

  
  

**Projekt Fredrika** förbättrar täckningen av det svenska i Finland på Wikipedia, främst på svenska men också på andra språk. _Läs om oss på Wikipedia (_[Projektsidan](https://sv.wikipedia.org/wiki/Wikipedia:Projekt_Fredrika), [Project page](https://en.wikipedia.org/wiki/Wikipedia:Projekt_Fredrika), [Projektisivut](https://fi.wikipedia.org/wiki/Wikipedia:Projekt_Fredrika), [Projektseite](https://de.wikipedia.org/wiki/Wikipedia:Projekt_Fredrika), [Page du projet](https://fr.wikipedia.org/wiki/Wikipedia:Projekt_Fredrika), [страница проекта](https://ru.wikipedia.org/wiki/Wikipedia:Projekt_Fredrika)) _eller följ oss på [Twitter](https://twitter.com/projektfredrika), [Facebook](https://www.facebook.com/projektfredrika/), eller [Instagram](http://instagram.com/projektfredrika)._